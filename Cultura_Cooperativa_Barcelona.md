# Cultura Cooperativa Barcelona

## Arts Escèniques

### Nus Teatre (2010)
**Sector**: teatre social, formació
**Tipologia**: cooperativa de treball associat, 8 persones sòcies treballadores o col·laboradores
**Any de constitució**: 2010

**Descripció**
El 2010, es transformà de societat limitada a cooperativa de treball, i incorporà l'equip docent com a persones sòcies treballadores o col·laboradores del projecte. El curs 2015-2016, inauguraren noves instal·lacions homologades pel Departament d'Ensenyament per poder impartir la formació oficial del Cicle Formatiu de Grau Superior en Tècniques d'Actuació Teatral.

Per a Nus Teatre, el llenguatge teatral és una via de transformació social. A través del Teatre de les Oprimides, posen les persones al centre: "les persones del públic esdevén espectatrius i participem de manera activa en el debat i el desenvolupament de l'acció, en què es presenten diferents situacions que acaben amb una crisi o una situació d'opressió, i les estratègies són possibles solucions als problemes que té el personatge que encarnen". Un assaig col·lectiu per a l'acció real, una manera de transformar des de la possibilitat de provar.

**Pràctica cooperativa**
Des que donà el pas a cooperativa, incorpora de manera transversal els valors cooperatius al seu programa educatiu. Al Cicle Formatiu de Grau Superior d'interpretació, s'hi enfoca la vessant professionalitzadora a través de la forma cooperativa i s'hi posa en valor el treball col·lectiu per a la creació i la producció d'espectacles teatrals. Fomenta l'organització de les companyies de manera horitzontal i canvia el model del triomf individual com a camí per a l'assoliment de l'èxit en la professió pels valors cooperatius.

### Sala Versus Glòries (2018)
**Nom**: Apunta Teatre SCCL  
**Adreça**: carrer de Castillejos, 179, 08013, Barcelona  
**Sector**: producció teatral i gestió d'equipament teatral  
**Tipologia**: cooperativa de treball associat, 11 persones sòcies treballadores, 8 persones sòcies col·laboradores  
**Correu**: info@salaversusglories.cat  
**Telèfon**: 932 323 184  
**Web**: www.salaversusglories.cat  
**Any de constitució**: 2003

**Descripció**
Versus Teatre obrí el 1995 com un equipament per a la creació teatral pròpia, "amb una clara aposta per un espai no convencional" i amb la voluntat d'obrir un escenari que integrés tot allò relacionat amb les arts escèniques i els "sistemes de treball i producció cultural que generen recursos econòmics". Després de vint-i-dos anys de funcionament, el 2018, la cooperativa Apunta Teatre —que es constituí el 2003 com a companyia teatral— passà a gestionar la sala i refundà el projecte com a Sala Versus Glòries. L'objectiu: fer produccions pròpies, la programació d'altres companyies, l'impuls d'un art escènic de proximitat i esdevenir un referent de l'Off Barcelona.

**Pràctica cooperativa**
La Sala Versus Glòries vol esdevenir un centre de producció i exhibició d'espectacles artístics per a l'apropament de les arts escèniques a tota la ciutadania, amb la participació en l'eix cultural que es configura al voltant de la plaça de les Glòries —des del TNC i l'Auditori, fins a La Farinera del Clot. Aposta per dramaturgs locals per a la potenciació de la creativitat narrativa del país i dona suport a produccions teatrals amb un format no comercial. A la programació, hi destaquen espectacles que volen despertar una reflexió crítica a l'entorn de qüestions socials com ara el franquisme, l'opressió de la dona pel patriarcat, la memòria popular, la corrupció al món dels negocis, o la solitud de les persones en la societat actual. Intercoopera amb altres iniciatives culturals de l'economia social, com ara l'Orquestra Simfònica del Vallés —societat anònima laboral que és membre del grup cooperatiu Clade — o la cooperativa Escola de Música del Palau.

## Música

### Escola de Música del Palau (1985)
**Nom**: Escola de Música del Palau SCCL  
**Adreça**: carrer de Sant Pere més Alt, 6, 08003, Barcelona  
**Sector**: educació musical  
**Tipologia**: cooperativa de treball associat, 3 sòcies treballadores, 2 persones contractades  
**Correu**: info@escolademusicadelpalau.com  
**Telèfon**: 932 682 510  
**Web**: www.escolademusicadelpalau.com  
**Any de constitució**: 1985

**Descripció**
L'Escola de Música del Palau (EMP) nasqué el curs 1975-76 com a Escola de Música de L'Orfeó Català per tal de posar en marxa els cursos d'Iniciació Musical per a Infants. El 1985-86, l'escola, fins aleshores ubicada al Palau de la Música, s'independitzà de l'Orfeó i esdevingué una cooperativa de mestres de música, que treballen per a la sensibilització "en el llenguatge de la música de diversos estils i per a totes les edats", amb l'objectiu de "desenvolupar la sensibilitat artística, les capacitats musicals tècniques i expressives, i incidir en el creixement personal d'una manera lúdica, que proporcioni una base sòlida per accedir als estudis musicals professionals". Posen èmfasi en el treball grupal, instrumental i vocal, i també en la seva projecció a través de concerts, audicions i activitats diverses que estimulin el desig d'implicar-se en el projecte.

**Pràctica cooperativa**
L'EMP cerca la implementació de l'aprenentatge cooperatiu entre l'alumnat a partir de la pràctica. Preocupats pel "desenvolupament de la imaginació musical de l'infant i la implicació personal en la comprensió de la música", vinculen el fet creatiu a l'experiència vital i als fets concrets. Des del 1991, impulsen, cada any, un procés de creació col·lectiva entre tots els grups de llenguatge de l'escola, on l'alumnat participa en la creació del guió, la lletra i la música d'una petita cantata, un conte que els infants il·lustren musicalment. El 2018, en col·laboració amb l'Institut Jane Goodall, i en el marc de la campanya d'educació ambiental "Mobilitza't per la selva", dedicaren la cantata a "El viatge de la Jane", per tal d'aconseguir la sensibilització sobre la necessitat de reutilitzar i reciclar els telèfons mòbils i, d'aquesta manera, evitar la destrucció d'ecosistemes naturals africans.

### La Llauna (1986)
**Nom**: La Llauna SCCL  
**Adreça**: carrer de Martí Molins, 21-23, 08027, Barcelona  
**Sector**: infraestructures per a espectacles musicals  
**Tipologia**: cooperativa de treball associat, 4 persones sòcies treballadores  
**Correu**: info@lallauna.net  
**Telèfon**: 933 496 571  
**Web**: http://www.lallauna.net  
**Any de constitució**: 1986

**Descripció**
La Llauna és una empresa dedicada al muntatge i al lloguer d'escenaris, empostissats, taules, cadires, equips de so i il·luminació, i tot tipus de material per al desenvolupament d'actes multiculturals. Amb vint anys d'experiència en el sector, presta serveis a l'Ajuntament de Barcelona per a la dotació d'infraestructures tècniques als districtes de Sant Martí, Nou Barris i Sant Andreu. La Llauna ofereix servei d'assessorament amb tècnics especialitzats en actes multiculturals, i disposa de personal de vigilància i control d'accessos.

**Pràctica cooperativa**
La Llauna té com a origen la crisi econòmica d'inicis del 1980 i la recerca de respostes basades en l'autoocupació. El 1983, el Moviment de Joves Cristians de Barris i Ambients Populars (JOBAC), que comptava amb milers de militants, volia donar solucions a un problema nou: l'atur juvenil, i, per això, posà en marxa La Llauna, que aleshores es definia com a "cooperativa de joves", per tal de recollir objectes diversos i vendre'ls després. La cooperativa nasqué al barri de la Trinitat Vella. Posteriorment, fou coneguda com la Cooperativa de Jóvenes Parados "La Llauna Bon Pastor", i començà amb la campanya "Lo que a ti te sobra, yo lo necesito", per tal de recollir diaris, revistes, roba i mobles, i revendre'ls de segona mà al seu magatzem del Poblenou.

### Propaganda pel fet! (1997)
**Nom**: Propaganda pel fet! SCCL  
**Adreça**: avinguda dels Dolors, 17, 08243, Manresa  
**Sector**: discogràfica i management  
**Tipologia**: cooperativa de treball associat, 3 persones sòcies treballadores  
**Correu**: xavi@ppf.cat  
**Telèfon**: 938 787 488  
**Web**: www.ppf.cat  
**Any de constitució**: 1997

**Descripció**
Propaganda pel fet! (PPF!) és una cooperativa musical catalana nascuda a Barcelona el 1997, que s'establí i es consolidà a Manresa. Desenvolupa diversos projectes relacionats amb la música, el principal dels quals és un segell discogràfic amb més de cent referències i una oficina de management i contractació, que compta amb artistes catalans i estatals de primera línia en tots els estils i compromesos socialment, com ara Obrint Pas, La Raíz, ZOO, Feliu Ventura, KOP, Pirat's Sound Sistema o Auxili. PPF!, a més a més, s'encarrega de la direcció artística i la producció integral del Circuit Estepa Mediterrània —la secció OFF oficial de la Fira Mediterrània de Manresa—.

**Pràctica cooperativa**
Des de Propaganda pel fet! s'impulsà la construcció de la sala Stroika de Manresa i, des de la seva inauguració el 2011, la cooperativa n'és responsable associada de la direcció i la programació. Així, la cooperativa coordina el node de la Catalunya Central del projecte de la Xarxa de Cases de la Música de Catalunya, on altres cooperatives i entitats gestionen projectes a Mataró, Girona-Salt, l'Hospitalet de Llobregat i Terrassa, i hi desenvolupen un extens programa de formació, exhibició, creació, participació i dinamització musical.

### Larry's (2005)
**Nom**: Larry's SCCL  
**Adreça**: carrer de la Noguera Pallaresa, 10, baixos, 08014, Barcelona  
**Sector**: sonorització i il·luminació d'espectacles  
**Tipologia**: cooperativa de treball associat, 4 persones sòcies treballadores  
**Correu**: larrys@larrys.cat  
**Telèfon**: 608 965 230  
**Web**: www.larrys.cat  
**Any de constitució**: 2005

**Descripció**
Cooperativa de tècnics de l'espectacle que, des de l'any 2005, comparteix el seu coneixement, clients i material, per tal d'abastar qualsevol tipus d'esdeveniment i generar feina per a les persones sòcies i col·laboradores de la cooperativa. Especialitzada en la producció, direcció tècnica, maquinària, sonorització i il·luminació d'esdeveniments i espectacles, disposa d'equip propi i transport, i treballa a Catalunya i arreu de l'Estat Espanyol.

**Pràctica cooperativa**
Juntament amb una altra empresa de sonorització i una productora d'activitats culturals, comparteix magatzem a Sant Quirze del Vallès, cosa que permet l'ús de material d'ambdues empreses, si el projecte ho requereix. També, està a disposició de bandes i companyies que fan temporada amb el suport tècnic de Larry's. Adjunt al magatzem, hi té un petit teatret disponible per a bandes i companyies de teatre i dansa, per a l'assaig tècnic o residències curtes abans de la presentació de directes. Tenen conveni amb el Centre de Recursos per Associacions Juvenils (CRAJ) per al lloguer assequible a les entitats que en són membres.

### Capfoguer (2008)
**Nom**: La Fàbrica Cervesa Capfoguer SCCL  
**Adreça**: avinguda de Santa Coloma, 104, 08922, Santa Coloma de Gramenet  
**Sector**: restauració i elaboració de cervesa  
**Tipologia**: cooperativa de treball associat, 9 persones sòcies treballadores  
**Correu**: info@capfoguer.com  
**Telèfon**: 935 662 566  
**Web**: http://www.capfoguer.cat  
**Any de constitució**: 2008

**Descripció**
La Fàbrica Cervesa Capfoguer representa la cervesa artesana i cooperativa de Santa Coloma de Gramenet. Nascuda a l'Ateneu Popular Júlia Romera, avui comparteix espai amb Ca La Sisqueta, un equipament per a activitats culturals i polítiques dels moviments socials locals. En el nou projecte, Capfoguer disposa d'un espai d'elaboració i degustació de quatre varietats diferents de cervesa, i també d'un servei de restauració. A més a més, és proveïdora i comercialitzadora de cervesa pròpia per a esdeveniments culturals i musicals d'arreu de Catalunya, en els quals organitza el servei de barra, com ara a la fira del llibre Literal.

**Pràctica cooperativa**
En la seva activitat econòmica, Capfoguer reivindica la pràctica de la intercooperació, el treball digne, el control de les externalitats, la formació, i l'arrelament al territori. El seu restaurant, que nasqué de l'organització horitzontal de tots els membres que en formen part, té l'objectiu d'acostar la cultura de la cervesa artesana al territori. Per aconseguir-ho, fan un tipus de cuina casolana feta a partir de productes frescos i de temporada, i potencien un model gastronòmic sostenible i relacionat amb les cerveses que produeixen a la seva fàbrica, ja sigui usant-les com a ingredients d'alguns plats, o bé maridant-les. Són una de les deu cooperatives del Pol Cooperatiu del Besòs, on impulsen la cervesa La Popular del Besòs, cooperativa, ecològica i de proximitat.

### Koitton Club (2012)
**Nom**: Koitton Club SCCL  
**Adreça**: carrer de Rossend Arús, 9, 08014, Barcelona  
**Sector**: bar musical  
**Tipologia**: cooperativa de treball associat, 3 persones sòcies treballadores, 25 persones sòcies col·laboradores  
**Correu**: koittonclub@gmail.com  
**Telèfon**: —  
**Web**: http://koittonclub.blogspot.com.es  
**Any de constitució**: 2012

**Descripció**
Koitton Club és un bar i una sala de concerts gestionada per una cooperativa de treball associat, que té l'objectiu de servir de plataforma per al desenvolupament i la promoció d'activitats musicals i culturals al barri de Sants.

**Pràctica cooperativa**
Koitton Club propicia un espai de trobada entre públic, veïnat, artistes, col·lectius i associations, i col·labora amb altres plataformes del teixit social, cultural i cooperatiu de Sants i Barcelona. Des de la seva obertura, ha esdevingut una peça clau en el canvi d'hàbits pel que fa a la difusió musical de Sants, ja que compta amb una programació mitja de vint activitats mensuals. Ha coproduït projectes de dinamització cultural i comunitària en diferents espais del barri, com ara La Fresca i VermutsCoop, i és seu i agent impulsor de la Comissió de Festes del carrer Rossend Arús des del 2014, amb la qual cosa recuperà les festes al carrer després de la Guerra Civil. Presideix l'Impuls Cooperatiu de Sants, xarxa que articula una vintena de projectes d'economia comunitària i cooperatives de treball, de consum i d'habitatge, amb l'objectiu de promoure ecosistemes cooperatius locals.

### Quesoni (2015)
**Nom**: Quesoni, Serveis Integrals per a l'Espectacle, SCCL  
**Adreça**: Fàbrica de Creació Fabra i Coats, carrer de Sant Adrià, 20, 08030, Barcelona / carrer de Girona, 9, 08450, Llinars del Vallès  
**Sector**: serveis tècnics, producció, projectes culturals  
**Tipologia**: cooperativa de treball, 4 persones sòcies treballadores, 4 persones treballadores  
**Correu**: info@quesoni.cat  
**Telèfon**: 931 885 525  
**Web**: www.quesoni.cat  
**Any de constitució**: 2015

**Descripció**
Quesoni és una cooperativa sense ànim de lucre que nasqué de diferents projectes que ja caminaven des de l'any 2008: en primer lloc, la SL Quesoni, dedicada als serveis tècnics vinculats al món de l'espectacle; en segon lloc, el festival de música negra Say it Loud; i, finalment, el projecte de Sound System artesanal de Rebelmadiaq Sound. Els objectius de la cooperativa són la promoció de valors i d'iniciatives culturals en clau comunitària i d'economia social i solidària, l'extensió de la pràctica cooperativa en cultura, i la professionalització dels serveis tècnics dels esdeveniments del teixit associatiu i dels moviments socials.

**Pràctica cooperativa**
Quesoni defensa el paper cohesionador i transformador de la cultura en el territori, i, per això, potencia els equipaments públics gestionats pel veïnat com a espais culturals de qualitat i centrals als barris i a la ciutat, i es vincula a la Xarxa d'Economia Solidària o a l'Impuls Cooperatiu de Sants. Un dels projectes que impulsen és el Say it Loud, que programa bandes d'arreu del món, reuneix més de quatre mil persones en cada edició, té lloc en centres culturals públics o comunitaris —Ateneu Popular 9 Barris, Farinera del Clot, Ateneu L'Harmonia, etc.—, i se li sumen cooperatives d'arreu: Llibreria Pebre Negre, Diomcoop o Alterevents.

## Arts Plàstiques

### L'Afluent (2017)
**Nom**: L'Afluent SCCL  
**Adreça**: Fàbrica de Creació Fabra i Coats, carrer de Sant Adrià, 20, 08030, Barcelona  
**Sector**: gestió cultural  
**Tipologia**: cooperativa de treball associat, 3 persones sòcies treballadores  
**Correu**: begood@lafluent.com  
**Telèfon**: —  
**Web**: http://lafluent.com  
**Any de constitució**: 2017

**Descripció**
L'Afluent és una cooperativa de serveis culturals creada l'1 de gener de 2017. L'equip que la forma té una àmplia trajectòria en la gestió cultural, especialment en la producció i el comissariat tècnic i artístic d'esdeveniments musicals, i també en la gestió integral de locals de música en directe. Els socis fundadors estigueren quinze anys al capdavant de la històrica sala de Gràcia l'Heliogàbal, on s'encarregaren de la gestió de l'espai i de la producció d'esdeveniments musicals. Actualment, gestionen la sala de concerts BeGood.

**Pràctica cooperativa**
L'Afluent forma part de l'ecosistema de cultura cooperativa que s'està gestant entorn de la Fàbrica de Creació Fabra i Coats, al districte de Sant Andreu. En aquest sentit, participa en el projecte BAM – Cultura Viva, on elabora el disseny, la producció i el comissariat del BAM – Cultura Viva a la Fabra i Coats, en col·laboració amb l'Ateneu L'Harmonia, The Good Good, Quesoni, Koitton Club, Coòpolis BCN, Indigestió, Makea tu vida, Straddle3 i la Xarxa d'Economia Solidària.

### Ultramarinos (2018)
**Nom**: Ultramarinos Cultura y Arte SCCL  
**Sector**: arts i cultura  
**Tipologia**: cooperativa de treball associat, 4 persones sòcies treballadores  
**Correu**: info@ultramarinos.net  
**Web**: www.ultramarinos.net  
**Any de constitució**: 2018

**Descripció**
Cooperativa creada per artistes originaris de Mèxic i Catalunya. El seu objectiu és la promoció i la difusió de l'art i la cultura a partir de la suma d'idees, l'organització d'esdeveniments i l'enfortiment de relacions. "Volem tendir ponts, tots els possibles. Iniciem el nostre viatge entre Mèxic i Barcelona, dues realitats que compartim i coneixem, i sempre imaginant noves rutes". Per a Ultramarinos, "el mar ens connecta, la distància és relativa". Organitzen els cicles d'arts plàstiques Visiones de Ultramar, unes exposicions col·lectives d'art contemporani sense fronteres, una invitació a compartir mirades entre les diverses ribes dels oceans.

**Pràctica cooperativa**
Ultramarinos neix amb format de cooperativa per tal de potenciar una diversitat d'idees que "ens enriqueix i ens fa créixer". Promociona la diversitat cultural i d'orígens, i dona a conèixer propostes artístiques de persones creadores mexicanes a Catalunya, i a l'inrevés. A Barcelona, sovint en espais de gestió comunitària com ara el Casal de Barri El Pou de la Figuera, hi organitza trobades, exposicions i intercanvis entorn de la cultura mexicana. Col·labora i promociona una trentena d'artistes, sobretot d'origen mexicà, en àmbits com ara la fotografia, la pintura, el videoart, el collage, el disseny gràfic, la il·lustració, la serigrafia, el cant, el gravat o la cinematografia.

## Arts Gràfiques i Arts Aplicades

### Cevagraf (1986)
**Nom**: Cevagraf SCCL  
**Adreça**: carrer de Praga, 22-24, P.I. Cova Solera, 08191, Rubí  
**Sector**: arts gràfiques  
**Tipologia**: cooperativa de treball associat, 41 persones sòcies treballadores, 16 persones contractades  
**Correu**: oficina@cevagraf.coop  
**Telèfon**: 935 861 145  
**Web**: https://imprentaonline.cevagraf.coop  
**Any de fundació**: 1986

**Descripció**
Cevagraf és una cooperativa de treball especialitzada en impremta òfset i digital de catàlegs, llibres, revistes, impresos, agendes, calendaris, embalatge, tríptics, díptics, i tot tipus de desplegables. Disposa del servei d'impremta en línia, des de la recepció dels originals fins al lliurament del producte final. Disposa de maquinària en tot el procés gràfic: preimpressió, impressió òfset, impressió digital i postimpressió. Ofereix serveis de disseny gràfic, maquetació d'originals, campanyes multicanal, i tots els tipus d'impressió i acabats que permet la indústria digital i òfset.

**Pràctica cooperativa**
Cevagraf s'inspira en "la democràcia social, la participació econòmica de totes les persones sòcies, la solidaritat, la responsabilitat i l'autogestió". Impulsa la creació d'ocupació, la paritat homes-dones en tots els àmbits de responsabilitat, la capitalització dels excedents per a l'enfortiment de la cooperativa, l'equitat salarial, i la facilitació a les persones treballadores contractades perquè puguin esdevenir-ne sòcies, per tal de fomentar l'esperit cooperatiu. Compromesa amb la qüestió ambiental, destaca per la vessant mutualista i de millora de la qualitat de vida de les persones sòcies. El 1993, inicià el projecte de les masies de Can Serra, per tal d'oferir a les persones sòcies l'oportunitat de conviure en la natura durant caps de setmana i vacances. Amb treball voluntari, aixecaren horts, jardins, hivernacles i piscines, i part dels aliments que s'hi consumeixen, com ara el pa, ous o verdures, són elaborats a les masies. Com afirma un dels seus fundadors: "aquesta experiència compartida ens fa creure fermament en la forma de vida cooperativa."

### Foli Verd (1987)
**Nom**: El Foli Verd SCCL  
**Adreça**: carrer de la Llibertat, 37, 08012, Barcelona (Gràcia)  
**Sector**: arts gràfiques  
**Tipologia**: cooperativa de treball associat, 3 persones sòcies treballadores  
**Correu**: foli@foliverd.net  
**Telèfon**: 934 571 531  
**Web**: http://www.foliverd.net  
**Any de constitució**: 1987

**Descripció**
Cooperativa nascuda el juny de 1987, amb seu al barri de Gràcia de Barcelona. Fou impulsada per persones treballadores que provenien de la lluita obrera contra el tancament patronal de l'antiga editorial Bruguera i que volien prosseguir amb el seu ofici en un entorn de cooperació i suport mutu. Fa tot tipus d'impresos, ja sigui amb orientació comercial per a empreses de l'economia social i solidària, o bé sociopolítica per a moviments socials: papereria, targetes, díptics, catàlegs, cartes, sobres, revistes i llibres, fulls de mà, postals, adhesius, cartells, o entrades en paper de seguretat.

**Pràctica cooperativa**
El Foli Verd destaca pel seu compromís social. Soci fundador de la Coop57, és membre de la Federació de Cooperatives de Treball de Catalunya i de la Xarxa d'Economia Solidària. Afirmen: "hem incorporat la solidaritat en la nostra filosofia cooperativa". Han participat en iniciatives internacionalistes —combois d'ajut a Bòsnia i edició de llibres de text per a Nicaragua—, i també en moviments socials i ecologistes, amb impressions solidàries per a diverses lluites socials de Barcelona i Catalunya.

### Tinta Invisible (1997)
**Nom**: Tinta Invisible SCCL  
**Adreça**: carrer del Lleó, 6, baixos, 08001, Barcelona  
**Sector**: arts del llibre, gravat  
**Tipologia**: cooperativa de treball associat, 4 persones sòcies treballadores, 50 persones subscriptores  
**Correu**: info@gravat.com  
**Telèfon**: 933 012 942  
**Web**: www.gravat.com  
**Any de constitució**: 1997

**Descripció**
Editorial d'obra gràfica que "dona sentit a un treball de creació". Al seu taller del Raval barceloní, s'hi troben activitats relacionades amb "les arts del llibre": gravat calcogràfic, enquadernació artística, estampa digital giclée, i disseny gràfic. Hi destaca el fons editorial, amb gravats de Josep Guinovart, A. Ràfols Casamada, i un ampli ventall de gràfica original d'autors contemporanis. A la sala d'exposicions de Tinta Invisible, s'hi ofereix una mostra del darrer projecte d'edició que defensa el taller.

**Pràctica cooperativa**
"El nostre projecte és de base cooperativa, establim relacions justes i motivem el consum amb criteri. Ens encanta la nostra feina i us volem fer partícips del resultat". Amb aquest ideari i entenent "el gravat com la més democràtica de les arts", Tinta Invisible ofereix una modalitat de subscripció que posa l'adquisició d'art a l'abast de públics més amplis, per la qual cosa les obres del fons d'art de la cooperativa esdevenen més assequibles. Per a Tinta Invisible, el que aporta "aquest funcionament per subscripció és el fet d'entendre el subscriptor com a tercera pota necessària per tirar endavant el projecte: artistes, taller i subscriptors. La seva contribució econòmica és la que permet dur a terme el projecte i, per tant, la seva figura és bàsica".

### TatLab (1997)
**Nom**: TatLab SCCL  
**Adreça**: carrer de Casp, 44, 3-2B, 08010, Barcelona  
**Sector**: belles arts i arts aplicades  
**Tipologia**: cooperativa de treball associat, 3 persones sòcies treballadores  
**Correu**: info@tatlab.coop  
**Telèfon**: 933 282 256  
**Web**: http://www.tatlab.coop  
**Any de constitució**: 1997

**Descripció**
Estudi creatiu dedicat a la concepció, l'organització, el disseny, la producció i el muntatge d'exposicions dins les àrees de patrimoni, belles arts i arts aplicades, i de promoció de continguts socials i solidaris. Treballa amb la comunicació i el disseny per a la recerca de la realitat contemporània i l'elaboració de processos creatius al servei de la transferència de coneixement. Des de l'art i el desenvolupament de continguts, la cooperativa aposta per projectes "on el concepte i la forma esdevenen indestriables del procés de reflexió sobre les dinàmiques de producció i la necessitat d'establir criteris sostenibles i ecoeficients en context de crisi".

**Pràctica cooperativa**
Membre de la Federació de Cooperatives de Treball de Catalunya, la Xarxa d'Economia Solidària, Fiare Banca Ètica, o Coop57, disposa del segell ISSOP - Innovació Sostenible Sense Obsolescència Programada. Promou l'ecodisseny a partir de l'ús de materials per a una producció ecoeficient i un consum més responsable. Ha creat Utub, un sistema constructiu de connectors pensat per a la producció d'estructures de comunicació i de suport expositiu, amb criteris sostenibles, baix cost de producció, i alt valor afegit. A partir del tub de cartró com a matèria primera, desenvolupa una fabricació artesana de connectors per a la construcció d'estructures i volums, la producció de mobiliari —taules, tamborets, vitrines—, mòduls expositius i productes per a la llar amb criteris mediambientals.

## Comunicació i Traducció Cultural

### L'Apòstrof (1998)
**Nom**: L'Apòstrof SCCL  
**Adreça**: carrer de Casp, 43, baixos, 08010, Barcelona  
**Sector**: comunicació i escriptura  
**Tipologia**: cooperativa de treball associat, 9 persones sòcies treballadores  
**Correu**: info@apostrof.coop  
**Telèfon**: 933 429 366  
**Web**: http://www.apostrof.coop  
**Any de constitució**: 1998

**Descripció**
Periodistes, lingüistes, dissenyadores, poetes, programadores i docents, des de L'Apòstrof entenen la comunicació escrita i audiovisual "com una eina d'expressió i de transformació social". Afirmen que "la comunicació és pura artesania: es tracta d'escoltar i rebre, però també d'acompanyar". Els agrada treballar en equip i en xarxa, perquè multipliquen la creativitat i poden afrontar encàrrecs de més abast. S'estimen els projectes pluridisciplinaris per tal de "sumar diferents mirades". Desenvolupen cursos de redacció, estil i poesia a l'Escola d'Escriptura de l'Ateneu Barcelonès, editen l'obra del filòsof Xavier Rubert de Ventós, tradueixen i corregeixen materials per a l'Institut de Cultura de Barcelona, i desenvolupen l'estratègia comunicativa de cooperatives, com ara L'Olivera.

**Pràctica cooperativa**
És pionera en la teorització i el desenvolupament de la intercooperació i el mercat social. Forma part del Grup Ecos, grup cooperatiu de divuit entitats, i també participa en la XES, en la FCTC, en la Coop57, i en el banc ètic Fiare. Coordina la revista Nexe, Quaderns d'Autogestió i Economia Cooperativa, en marxa des de 1997 i que edita la Federació de Cooperatives de Treball de Catalunya. També dissenyaren els tallers i els materials d'Un, dos, coop!, un programa de difusió del cooperativisme a les escoles: un web, un joc de rol, un conte, una cançó i un àlbum de cromos. Amb l'il·lustrador Jaume Capdevila Kap, han editat Il·legal Times, un periòdic de denúncia de la repressió viscuda a Catalunya, amb tirada gratuïta de deu mil exemplars.

### La Tremenda (2018)
**Nom**: La Tremenda SCCL  
**Adreça**: Fàbrica de Creació Fabra i Coats, carrer de Sant Adrià, 20, 08030, Barcelona  
**Sector**: comunicació cultural  
**Tipologia**: cooperativa de treball associat, 3 sòcies treballadores  
**Correu**: hola@latremenda.coop  
**Telèfon**: 678 917 738  
**Web**: http://latremenda.coop  
**Any de constitució**: 2018

**Descripció**
La Tremenda és una cooperativa que té per objectiu la gestió i la comunicació cultural i social. Desenvolupa estratègies de comunicació i publicitat per donar visibilitat als projectes culturals, crea continguts per a diverses plataformes, i gestiona campanyes digitals i per a la premsa, relacionades amb esdeveniments culturals. També se n'encarrega de la concepció, la creació, el disseny i la programació web, i de la producció audiovisual i fotogràfica.

**Pràctica cooperativa**
La Tremenda té la vocació de generar un punt de trobada entre el cooperativisme i el món de la cultura, un dispositiu que permeti fer recerca sobre noves formes de relació entre persones i projectes. Basa la seva contribució en els ecosistemes culturals, "en la certesa que no hi ha experiències culturals sense comunitats que les sostinguin". Una cultura de base, horitzontal i democràtica, d'accés igualitari, que permeti el desenvolupament d'una visió crítica del món i d'un pensament emancipador. Es compromet a dur a terme els projectes amb la incorporació de la perspectiva feminista —totes les sòcies que hi treballen i hi col·laboren són dones.

### Col·lectivat (2018)
**Nom**: Col·lectivaT SCCL  
**Adreça**: carrer de l'Arc de Sant Ramon del Call, 6, 2n 3a, 08002, Barcelona  
**Sector**: traducció cultural, tecnologia lingüística, recerca  
**Tipologia**: cooperativa de treball associat, 2 persones sòcies treballadores, 3 persones sòcies col·laboradores  
**Correu**: info@collectivat.cat  
**Telèfon**: —  
**Web**: https://collectivat.cat  
**Any de constitució**: 2018

**Descripció**
Col·lectivaT és una cooperativa sense ànim de lucre i que està formada per persones treballadores del coneixement, que proporcionen serveis integrals de traducció cultural i de recerca, i serveis tecnològics per al treball col·laboratiu i lingüístic. A Serveis Lingüístics, hi ofereixen traduccions directes entre el català i el turc en ambdós sentits, i aporten el coneixement sociocultural i sociopolític d'ambdós mons. També treballen amb kurd, castellà, anglès, àrab i francès. A Tecnologies Lingüístiques, són lingüistes computacionals que treballen amb tecnologies de traducció automàtica, i desenvolupen formes de transcripció i subtitulació amb tecnologies obertes per al reconeixement de veu i traducció assistida per ordinador, especialment per a llengües minoritzades. A Recerca Social i Consultoria, treballen a Turquia/Kurdistan i Espanya/Catalunya, i proporcionen assessorament i traducció cultural a organitzacions i periodistes en aquests territoris.

**Pràctica cooperativa**
A Col·lectivaT, hi destaca l'aposta pel procomú: "ens dediquem a la creació i el manteniment de recursos que són comuns d'una comunitat de persones treballadores de coneixement". Participa en projectes dirigits per la comunitat, ja sigui per informar el públic mitjançant la creació de repositoris de dades obertes, com per al desenvolupament d'eines de codi obert i lliure. Defensa la sobirania tecnològica, és a dir, la independència del software propietari i l'alliberament dels canals de coneixement monopolístics. Per una altra banda, és una cooperativa composta per persones migrades —majoritàriament d'origen turc—, fet que la converteix en una de les iniciatives pioneres a Catalunya pel que fa a una nova economia solidària diversa i intercultural, que, amb projectes com ara DiomCoop, Alencop, CoopHalal o MigrESS, problematitza i aporta diferents solucions al reconeixement i a la participació de les persones migrades en el cooperativisme i l'economia social i solidària catalana.

## Educació i Intervenció Cultural

### La Fundició (2006)
**Nom**: La Fundició SCCL  
**Adreça**: carrer del Prat, 11, baixos, 08907, l'Hospitalet de Llobregat  
**Sector**: pràctiques artístiques comunitàries  
**Tipologia**: cooperativa de treball, 3 persones sòcies treballadores, 2 persones contractades  
**Correu**: hola@lafundicio.net  
**Telèfon**: 933 723 602  
**Web**: http://lafundicio.net  
**Any de constitució**: 2006

**Descripció**
El treball de LaFundició se situa en el creuament de les pràctiques artístiques i culturals, i de l'educació, enteses com a "activitats polèmiques". S'ubica a Bellvitge, el barri de l'Hospitalet de Llobregat, on la cooperativa desenvolupa un treball de "mediació cultural" i hi desplega aquest concepte en relació amb l'experimentació i la intervenció a la ciutat al voltant de la construcció de la seva història. A partir de diferents projectes, des de la cooperativa, es participa en un procés col·lectiu d'emancipació dels habitants del barri.

**Pràctica cooperativa**
Per a LaFundició, la cooperativa és un mitjà per a la regularització de "la nostra situació com a persones treballadores dins la precaritzada esfera cultural", i, al mateix temps, "una forma horitzontal d'organització, sensible al retorn social del nostre treball", que els permet tenir el control de processos col·lectius de construcció de coneixement, els quals potencien la capacitat d'agència i el profit comú de totes les persones implicades. L'objectiu és "repensar i redistribuir les formes i llocs en els quals s'elaboren i transmeten els sabers i les pràctiques culturals, sobre la base d'una anàlisi i conscienciació de les relaciones entre aquestes i el poder". LaFundicio és una de les entitats impulsores de La Col·lectiva, Ateneu Cooperatiu de L'Hospitalet de Llobregat.

### Nusos (2013)
**Nom**: Nusos Activitats Científiques i Culturals SCCL  
**Adreça**: carrer de Casp, 43, baixos, 08010, Barcelona  
**Sector**: divulgació científica i cultural  
**Tipologia**: cooperativa de treball associat, 4 persones sòcies treballadores  
**Correu**: info@nusos.net  
**Telèfon**: 934 103 777  
**Web**: http://www.nusos.coop  
**Any de constitució**: 2013

**Descripció**
L'objectiu principal de la cooperativa és la facilitació de l'accés al coneixement científic i cultural al conjunt de la ciutadania, amb la voluntat de potenciar un esperit crític basat en el coneixement obert a la realitat social i cultural, tenint en compte els reptes que planteja la sostenibilitat mediambiental. La seva activitat gira al voltant de l'educació científica i l'educació ambiental, on "el context sociocultural pren una importància cabdal per a l'enteniment i el traçat de nous escenaris de futur". Treballa en projectes d'educació científica en diversos àmbits, ja siguin institucions culturals i/o de recerca, com ara entitats conservacionistes o centres educatius. Divulga i educa a partir de tallers didàctics, visites guiades, exposicions, conferències, assessorament didàctic, o tasques de documentació.

**Pràctica cooperativa**
Nusos té com a valor i pràctica la democratització del coneixement, i persegueix el foment d'una "societat basada en el coneixement capaç d'adoptar un criteri que la guiï en la seva acció responsable". Una formació que també es facilita a les seves persones sòcies i treballadores, perquè "totes puguin contribuir de manera eficaç al seu desenvolupament personal, al de la cooperativa i al de la col·lectivitat". Forma part de la XES, de la Federació de Cooperatives de Treball de Catalunya, i és sòcia de Coop57. Alhora, és part del Grup Cooperatiu ECOS, on intercoopera amb prop d'una vintena de cooperatives que treballen en àmbits com ara l'administració de finques, l'advocacia, l'alimentació, l'anàlisi de dades, l'arquitectura, les assegurances, la comunicació, el periodisme, o la tecnologia.

### Art&Coop (2016)
**Nom**: Art&Coop SCCL  
**Adreça**: Ca l'Agustí, carrer del Poeta Cabanyes, 58, 08004, Barcelona (Poble-sec)  
**Sector**: arts escèniques, art comunitari, teatre social  
**Tipologia**: cooperativa de treball d'iniciativa social, sense ànim de lucre, 3 persones sòcies treballadores  
**Correu**: info@artandcoop.org  
**Telèfon**: 934 089 211  
**Web**: www.artandcoop.org  
**Any de constitució**: 2016

**Descripció**
Dedicada a les produccions artístiques per a la transformació individual i col·lectiva, a través de processos creatius comunitaris i cooperatius, Art&Coop neix com a evolució dels projectes d'art comunitari de l'associació Marabal, entitat amb més de deu anys d'experiència en el sector de les arts aplicades. Marabal i Art&Coop continuen en treball paral·lel i complementari, sumant esforços en la promoció i defensa de les arts transformadores. Marabal és formació, creació i artteràpia. Art&Coop és producció i processos comunitaris.

**Pràctica cooperativa**
Per a la facilitació del creixement i de la transformació de les persones i col·lectius mitjançant la creació artística, defensa un nou model de producció cultural i artística, on el procés i el resultat tinguin el mateix valor qualitatiu, i on els coneixements i les estructures del sector cultural, artístic i social s'hibridin i generin noves dinàmiques transformadores i estètiques.

Cerca "la fusió dels processos de creació comunitària amb la producció artística convencional, per obtenir com a resultat produccions comunitàries de qualitat", tot treballant amb els membres de la comunitat qüestions com ara la confiança, la cohesió de grup, l'expressió de les emocions, la convivència, la consciència corporal, l'esperit crític, i l'apoderament individual i col·lectiu.

### Trama (2018)
**Nom**: Trama SCCL  
**Adreça**: carrer de Jaume Fabra, 1, 2n 6a, 08004, Barcelona  
**Sector**: dinamització cultural  
**Tipologia**: cooperativa de treball, 7 persones sòcies treballadores, 10 persones sòcies col·laboradores  
**Correu**: trama@trama.coop  
**Telèfon**: 935 669 103  
**Web**: http://tramacultura.org  
**Any de constitució**: 2018

**Descripció**
Cooperativa sense ànim de lucre i d'iniciativa social dedicada a la dinamització cultural i a la sensibilització social des d'una perspectiva transversal, crítica, feminista, interseccional i transformadora. Duen a terme accions culturals i activitats de formació i sensibilització en l'educació formal i no formal, mitjançant l'apropament a espais, formats, llenguatges, disciplines, suports i metodologies, l'estudi formal i conceptual, i la interacció i la implicació de les persones participants. Associació des del 2011, es transformaren a cooperativa el 2018 i integraren com a persones sòcies tant les persones treballadores com les de la xarxa de col·laboradores del projecte.

**Pràctica cooperativa**
Crítica amb "la mercantilització i la deshumanització" de la cultura, Trama defensa que les arts, les humanitats i les ciències són patrimoni comú i han d'estar al servei del conjunt de la societat. Alternativament a un model "assistencialista, vertical i autoritari de l'educació i la cultura", que fomenta una relació desigual i desapoderant entre persones educadores i educands, entre productores i gestores culturals i persones usuàries i consumidores, impulsen la democratització i autoorganització del context educatiu i cultural. Contra una visió compartimentada i estancada de l'educació i la cultura, promouen una perspectiva transversal i interdisciplinària, la comprensió dels contextos, el diàleg entre matèries i disciplines, el reconeixement de la pluralitat d'idees, i el debat cultural. Enfront de les manifestacions culturals que reprodueixen relacions de poder i opressió —gènere, orientació sexual, classe, edat, ètnia, origen, etc.—, aposten per l'anàlisi crítica dels discursos i de les representacions, la creació artística compromesa i l'acció cultural transformadora, com a eines d'apoderament i d'emancipació personal i col·lectiva. Un dels espais de referència de l'activitat de Trama és La Lleialtat Santsenca, equipament cultural, veïnal i cooperatiu, de gestió comunitària. 